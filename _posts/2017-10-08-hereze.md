---
id: 369
title: Hereze
date: 2017-10-08T17:35:21+00:00
author: Martin Maly
layout: post
guid: https://iotta.cz/?p=369
permalink: /hereze/
image: http://iotta.cz/wp-content/uploads/sites/17/2017/03/arduino-uno.jpg
categories:
  - Arduino
  - Arduino
---
Mám rád exotické programovací jazyky i Arduino a říkám si: fakt jsme pro osmibity nevymysleli nic lepšího a pohodlnějšího než je C? Mám tendenci nevěřit lidem, co si myslí, že to dokonalé už vzniklo kdysi a všechno novější je nanic&#8230; _Následují zmatené úvahy a kacířské myšlenky, které si tak poznamenávám, a asi by je nikdo neměl číst._

<!--more-->

Jasně, takový [Forth pro Arduino](https://playground.arduino.cc/CommonTopics/ForthOnArduino), to je sice kuriozní věc, ale mohla by fungovat. Teda kdyby lidi uměli ještě dneska Forth. Jinak to je _sui generis_ stále rychlý nástroj se zajímavými vlastnostmi. Zlí jazykové sice tvrdí, že to je assembler, jen míň pochopitelný, autor Forthu je velký podivín (nebo _radikální_, jak to vezmete), ale zajímavý jazyk to rozhodně je, pro osmibity je docela vhodný a když víte jak na to, je to i silný vyjadřovací prostředek.

Občas přemýšlím nad Arduinem z tohoto úhlu pohledu. Máme tu harvardskou architekturu jednočipu, málo RAMky, osmibitový procesor &#8211; a céčko. Nebo assembler. Pořád stejné, s prominutím, paradigma. Nešlo by použít něco specifičtějšího? Něco, co by mělo silnější vyjadřovací schopnosti než céčko, ale bylo to zároveň nenáročné, aby se to vešlo do osmibitu?

Někdy, když mám čas a náladu, tak přemýšlím nad &#8222;alternativními vývojovými jazyky&#8220; pro Arduino. Jako takové mentální cvičení, rozumíte? Teď v pátek mě napadlo udělat jednu věc, nad kterou jsem už před časem přemýšlel: nedívat se na Arduino jako na init() a loop(), ale jako na soubor mnoha souběžně fungujících programových modulů, které spolu komunikují. Takže například rozsvícení LEDky na stisk tlačítka by neprobíhalo stylem &#8222;if tlačítko then ledka&#8220; v nekonečné smyčce, ale pomocí dvou deklarovaných procesů. Jeden hlídá tlačítko a jeho stav někam ukládá, druhý rozsvěcí LEDku podle instrukcí, co má. Blikač by byly taky dva procesy, jen místo toho s tlačítkem by tam byl proces s časovačem&#8230; Jo, trošku, ale fakt jen trošičku jsem se inspiroval Erlangem.

Jasně, že někde pod tímhle vším by ležel zase jen ten obyčejný assembler, nebo to céčko, nekonečná smyčka, a tohle všechno je jen _syntaktický cukr_, ale to asi není ten hlavní problém. _Vždyť do důsledku vzato cokoli nad strojový kód je cukr, včetně hexadecimálního vyjádření operačních kódů. 😉_

No a jak si tak občas s touhle myšlenkou pohrávám, tak si říkám, k čemu by to vedlo. Vývojář by musel programovat jinak. Jako že fakt _jinak_. Hodně to připomíná posun od klasického imperativního Céčka třeba někam k VHDL, kde taky není žádné &#8222;nejdřív, pak, potom, potom, potom ve smyčce toto, pak pokud toto, tak tamto, a nakonec toto&#8220;. Jen spousta bloků, které pracují najednou. Něco podobného, ale v menším, zažijete při první srážce s asynchronním programováním: nikdo vám nezaručí, že se toto stane až po tamtom.

Na druhou stranu: není snad Arduino plné asynchronních událostí, které je třeba obsloužit? Implementace JavaScriptu by byla (asi, ještě jsem to nepromýšlel) náročná, ale něco ve stylu &#8222;událost &#8211; obsluha&#8220; by se možná hodilo&#8230;

A tak mě zrovna teď o víkendu napadlo udělat takový miniengine. Výsledkem je spousta omezení programátorského rozletu a kooperativní multithreading (proto ta omezení).

Představte si systém, kde může běžet několik vláken naráz. Protože jde o kooperativní multithreading, nikoli preemptivní, je potřeba trocha sebekontroly. Proto jsem si program rozdělil do miniaturních subprocesů. Každý subproces běží v jednom vlákně a platí pro něj několik základních věcí:

  * Subproces odpovídá céčkové funkci _void(){&#8230;}_
  * Subproces je buď opakován v daném vlákně stále dokola (loop), nebo je proveden jen jednou (a pak je vlákno uvolněno &#8211; one shoot), nebo může říct, který subproces má být spuštěný po něm (chain).
  * Pokud subproces určí svého následovníka (kterým může být i on sám), může říct, za jak dlouho má být následovník spuštěn (delayed).
  * Důvodem je to, že subproces má zakázáno volat delay()&#8230;
  * U kooperativního multithreadingu by vůbec nikdo neměl zdržovat. Měl by udělat to, co musí, a skončit. A protože jsem trochu radikální, tak bych možná zakázal i smyčky (ostatně jsou jazyky, co se bez nich obejdou). Fakt. Smyčku jako takovou lze nasimulovat pomocí subprocesu, který běží stále dokola, a při dosažení nějaké podmínky buď skončí, nebo předá řízení jinam.
  * Pokud máte tendenci třeba čekat na stisknutí tlačítka ve smyčce while(), tak to tady nepůjde. Místo toho je na místě udělat subproces, který někam oznámí, že tlačítko bylo stisknuto.
  * Subproces může zavolat další subproces v novém vlákně. Ovšem nečeká na jeho doběhnutí, ani na výsledek, prostě sám běží dál, nezávisle na ostatních vláknech.
  * Když subproces skončí (one shoot), vlákno je uvolněno.
  * Subproces má lokální proměnné. Jakmile doběhne, uvolní je.
  * S okolím komunikuje subproces tím, že mění hodnoty proměnných prostředí a spouští další subprocesy. _Tady zvažuju, jestli toto nějak neomezit a nezvolit třeba model posílání zpráv mezi procesy, ale se všemi těmi semafory a frontami mi to připadá na osmibit s 2kB RAM hodně nákladné&#8230; Ještě promyslím._
  * Máme dvě kila RAMky, takže asi nějaké velké hraní si na ochranu paměti a izolaci procesů nepřipadá v úvahu, o správě zdrojů nemluvě. Ale asi by šlo udělat něco na způsob &#8222;prostředí&#8220;&#8230;
  * Nic vám nebrání spustit si subproces, který přistupuje k jednomu HW zdroji, třeba ve třech kopiích, ale dopadne to špatně. Lepší je postupovat stylem &#8222;každý HW má obslužný subproces&#8220;.
  * _Přemýšlím, jestli je účelné povolit uspání vlákna a jeho probuzení jiným vláknem&#8230;_

Výhoda toho všeho je, že subprocesy jsou maličké, přehledné, s jasně daným koncem (není nic jako &#8222;čekání&#8220; nebo &#8222;nekonečná smyčka&#8220;). Nevýhoda je, že konečnost subprocesů závisí jen na tom, jestli programátor dobrovolně dodrží pravidla, která ho omezí. Třeba nebude používat delay(), ale odpočítá si potřebný čas z hodnoty časovače&#8230;

Na druhou stranu, když se toto vhodně zakapotuje a dostatečně osladí nějakými hezkými featurami, tak by to mohl být zajímavý nástroj pro určité kategorie aplikací. Ještě nad tím budu přemýšlet.