---
id: 330
title: Cena bastlířů 2017
date: 2017-05-18T11:37:10+00:00
author: Martin Maly
layout: post
guid: https://iotta.cz/?p=330
permalink: /cena-bastliru-2017/
image: http://iotta.cz/wp-content/uploads/sites/17/2017/05/screenshot-cenabastliru.rajbastliru.cz-2017-05-18-13-21-29.png
categories:
  - DIY
tags:
  - Cena bastlířů
  - Soutěž
---
Jak nám probublává Internet věcí, tak se pomalu aktivizuje česká obec bastličská. Domácí kutilové a nadšenci do mikroelektroniky se ozývají, domlouvají, zajímají, zkrátka dá se pozorovat čilejší provoz než dřív, kdy tvořili osamocené ostrůvky kolem webů a diskusních fór. A to mám radost.

No a když se někde objeví čilejší ruch, objeví se brzy i anketa nebo soutěž nebo něco takového. Objevila se tedy zákonitě i zde, a jmenuje se (bohužel trochu neatraktivně) &#8222;[Cena bastlířů 2017](http://cenabastliru.rajbastliru.cz/subdom/cenabastliru/)&#8222;.

<a href="http://iotta.cz/wp-content/uploads/sites/17/2017/05/screenshot-cenabastliru.rajbastliru.cz-2017-05-18-13-21-29.png" rel="lightbox"><img loading="lazy" class="aligncenter size-full wp-image-331" src="http://iotta.cz/wp-content/uploads/sites/17/2017/05/screenshot-cenabastliru.rajbastliru.cz-2017-05-18-13-21-29.png" alt="" width="211" height="187" /></a>

Něco jako byl Zlatý zavináč v prehistorii českého internetu.

O soutěži jsem psal už [na Lupě ve svém sloupku](https://www.lupa.cz/clanky/senzory-martina-maleho-narod-kutilu-zase-povstal/). Tady jen zopakuju, že soutěž má dvě fáze, nominační a hlasovací. [Nominační probíhá právě teď](http://cenabastliru.rajbastliru.cz/subdom/cenabastliru/nominace/), hlasování začne až prvního srpna. Ti, kteří se zapojí do hlasování nebo nominací, mohou vyhrát nějakou z cen od sponzorů &#8211; rozhodl jsem se taky zasponzorovat a přidat mezi ceny kity NodeMCU a WeMos D1 (oba s ESP8266 &#8211; zatím nejsou uvedené, počítám, že budou mezi cenami, až je pošta doručí a organizátoři nafotí).

Soutěží se v devíti [kategoriích](http://cenabastliru.rajbastliru.cz/subdom/cenabastliru/2017/04/04/informace-o-kategoriich/): Web, Fórum, Tutoriál, Škola, Zájmový kroužek, Projekt, E-shop, Firma a Produkt. S dovolením ocituju z webu pořadatelů:

&nbsp;

  * **Nejlepší web** – internetová stránka zaměřená na elektroniku, bastlení, embedded programování apod.
  * **Nejlepší fórum** – diskuzní fórum zaměřené na elektroniku, bastlení, embedded programování apod.
  * **Nejlepší tutoriál** – tutoriál, který je zaměřen na elektroniku, bastlení, embedded programování apod.
  * **Nejlepší zájmový kroužek** – kroužek při ZŠ, SŠ nebo VŠ, radioklub apod.
  * **Nejlepší firma** – firma pomáhající elektronikům ve vývoji. Její zaměření může být na prodej součástek, vývoj elektroniky, tvorbu DPS apod.
  * **Nejlepší e-shop** – e-shop, který je ten nejlepší díky rozsáhlosti sortimentu, rychlosti dodání, vyřízení reklamace, chování k zákazníkům apod.
  * **Nejlepší škola** – SŠ nebo VŠ elektrotechnického směru.
  * **Nejlepší projekt** – projekt jednotlivce nebo týmu. Může se jednat o školní práci (soutěžní, ročníkovou, maturitní nebo vysokoškolskou) ale také i o domácí projekt.
  * **Nejlepší produkt** – produkt z celého světa, který považujete za nejdůležitější / nejzajímavější (zařízení, modul, součástka atd).

Se Štěpánem Bechynským budeme rádi, když [nominujete](http://cenabastliru.rajbastliru.cz/subdom/cenabastliru/nominace/) náš [EduShield](https://www.edushield.cz/cs/), vyráběný ve spolupráci s CZ.NIC, no a já budu rád, když si vzpomenete třeba na Iottu či [Retročip](https://retrocip.cz).

&nbsp;